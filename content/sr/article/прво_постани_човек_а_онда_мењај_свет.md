+++
date = "2016-02-13T01:13:29+01:00"
draft = false
title = "Прво постани човек, а онда мењај свет"
meta_description = "Да би променили свет, неопходно је почети од самог себе. Без човекољубља, може се само већа штета начинити."
en_alternate = "first_become_human_then_change_the_world.html"
+++

<p class="illustration"><img src="/assets/img/hands-699486_640.jpg"/></p>

Пуно се прича о идејама које мењају свет па се многи залете у свакаква маштарења. Међутим, нису никада то биле идеје већ стварни људи од кости и коже, појединци просветитељи, који су дугим мукама а често чак и својим животом плаћали данак за промену установљених уверења.

Никада сама идеја није била толико битна колико добар увид у реалност опште ситуације, љубав према људима, истрајност и јак став као главни водич. Све су то познате особине просветитеља које већ познамо из историје.

На велику жалост, веома су ретки тако јаки и истрајни људи, а још ређи човекољубиви. Некада су доносиоци промена у људској свести били генији, уметници, писци и велики мислиоци.

Данас је ситуација знатно другачија. Као да самим тиме што смо све повезанији и доступнији једни другима кроз технологију, далеко смо отуђенији, заузетији и збуњенији од претходних генерација, а индивидуалног мишљења је све мање.

На западу се промене очекују искључиво од предузетника и председника земље. На далеком истоку си мудраци и мистици уздизали свест друштва да би касније ту одговорност углавном преузела и негирала војска. А као у некој шали, на брдовитом Балкану се промене узалуд очекују само од политичара.

Као исход, на целом је свету све мање мудраца и мислитеља, а политичара, само-проглашених предузетника и војске никад више.

Неможе свет бити крив. Криви су појединци, сваки понаособ. Где су ствари кренуле наопако те је лични интерес постао главни водич карактера?

Велики су људи живели да би стварали и давали другима а мали су се бринули само о себи и својим личним потребама. Где би овај свет био без старо-грчких и римских филозофа, музике Бетовена и Моцарта, генијалности Да Винчија, физике Њутна, струје Николе Тесле? Нико се од њих данас не велича због продатих производа, зарађеног или присвојеног блага већ због тога колико је вредности створио за друге.

Данас се живи и ради како би се зарадило много више од оног заиста потребног, због личне похлепе или неког финансијског успеха предузећа. Некада се народ грозио таквих који су златнике волели и живели само да би их бројали и величали, док се исти сада идолизују. Као да је лакомост постала врлина.

Предузетници кажу да циљ оправдава средства. Зар чак и ако та средства укључују патњу других? Наравно, лако је окренути главу када се ти други не познају. Није ни чудо што се човек у великим градовима препуним људи осећа најусамљеније. Можда се сви плаше да ако их и неко упозна, неће им се свидети. Можда су и у праву.

Није крив капитализам. Људи су кварнији, али не свесно. Једноставно немају времена да схвате своју реалност.

Капитализам, де-факто установљен начин функционисања већине развијеног света данашњице је свакако најбоља алтернатива јер (углавном) дозвољава слободу избора. Међутим, капиталистички поредак нас убеђује да прво морамо радити да би рађали децу, а кад се деца роде, она _морају_ у школу како би се сутрадан могли запослити односно укључити се у капиталистичку машинерију и затворили круг.

Кад (и ако се) та деца запосле, раде да би преживела, односно плаћала неопходне трошкове како се могло наставити радити. Лични живот истих се своди на разлику у времену и новцу који остане. Како би замрсили стварност и охрабрили раднике, многи изврћу истину ново-печеним појмовима попут каријере односно штапа и шаргарепе.

<p class="illustration"><img src="/assets/img/finite_infinite_games.jpg"/></p>

Звучи нестварно попут неке дечје игре, нарочито читајући [Коначне и бесконачне игре](http://www.amazon.com/Finite-Infinite-Games-James-Carse/dp/1476731713) _James Carse_-a, једне веома значајне књиге којој се често треба враћати.

Поставља се питање где је време за креативно слободно стваралаштво у таквом друштву, када не остаје времена ни за слободне мисли. Зар је за чудити се што просветитеља одавно већ нема?

Да би кренуо у промену света, човек мора почети прво од себе. Како је Махатма Ганди мудро говорио:

> Буди промена коју желиш видети на свету.

Свет сам по себи нема придева, он једноставно - јесте. Све лепоте или ружноће овог света почињу и завршавају се у очима посматрача. На крају ипак човек сам бира шта ће видети или схватити на основу постојећих уверења и предрасуда. Један ће видети зло тамо где други пак види добро, или пак обратно. И тако сваки свестан човек увек сматра да чини најбоље - али увек по неким својим личним мерилима.

Најзлобнији људи историје су заправо веровали да су чинили добро. Проблем је у томе што су најбоље увек хтели за себе, свесно или несвесно. Штета што исти, који данас не заслужују ни да им се имена помињу, нису употребили своју страственост и снагу у човекољубиве сврхе да овај свет оставе бољим од оног каквог су пронашли.

Мудар ће човек због самог себе препознати зло у својим очима и исправити своја уверења а предрасуде убити.

Свет ће увек требати промена и људи који их желе спровести. Сваког се тренутка рађају будући мислиоци које ће га видети другачије од претходних.

Али пре него што се човек залети на тако сулуд и племенит задата, треба се упитати да ли је довољно сазрео врлинима као човек? За кога се свет треба променити? Себично за себе, своју славу и благостање или пак за других за њихову шансу за малчице бољи свет?